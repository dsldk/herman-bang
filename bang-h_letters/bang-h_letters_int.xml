<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>Indledning</title>
        <author>Gert Posselt</author>
        <editor n="1">Gert Posselt</editor>
        <editor n="2">Thomas Hansen</editor>
      </titleStmt>
      <publicationStmt>
        <publisher>Det Danske Sprog- og Litteraturselskab</publisher>
        <pubPlace>København</pubPlace>
        <date>2022</date>
        <availability status="restricted">
          <licence n="CC BY-SA 4.0" target="http://creativecommons.org/licenses/by-sa/4.0/">
            Distributed under a Creative Commons Attribution-ShareAlike 4.0 International
            License.</licence>
        </availability>
      </publicationStmt>
      <sourceDesc>
        <p>Information about the source</p>
      </sourceDesc>
    </fileDesc>
    <revisionDesc>
      <change when="2023-01-31" who="#th">første XML-version</change>
    </revisionDesc>
  </teiHeader>
  <text>
    <body>
      <div>
        <head>
          <orig>Indledning</orig>
        </head>
        <byline>af Gert Posselt</byline>
        <div>
          <head> Brevskriveren Herman Bang </head>
          <!--<p><hi rend="strong"><hi rendition="simple:underline">Almen
              introduktion</hi></hi></p>-->
          <!--<p><hi rend="strong">Brevskriveren Herman Bang</hi></p>-->
          <p>Alle større samlinger af datérbare breve skrevet af én person og sendt til forskellige
            modtagere egner sig principielt til at fastlægge en kronologisk dokumentation for den
            skrivendes dagligdag og færden. Det gælder også for Herman Bang. Han skrev aldrig
            dagbog, og i eftertidens stræben efter at etablere et tæt og systematisk overblik over
            hans flittige og alsidige virksomhed gennem mere end tre årtier – fra 1870’erne til 1912
            – vil hans breve være et særdeles vigtigt historisk kildemateriale.</p>
          <p>Herman Bang var en flittig brevskriver. I Danmark er skønsmæssigt omkring 3000
            originale breve fra ham bevaret i offentlige arkiver, biblioteker og museer. Dertil
            kommer et ukendt antal i offentlige udenlandske arkiv- og bibliotekssamlinger samt i
            diverse private samlinger i såvel Danmark som udlandet.</p>
          <p>Kan et sådant antal kaldes for mange breve? Målt med andre offentligt kendte,
            intellektuelle mennesker i datidens Europa er antallet ikke opsigtsvækkende stort. Man
            skal huske, at vi i nutiden kun kender det antal breve, som er bevaret, og der er en
            tendens til, at dagligdags breve fra berømte mennesker allerede i samtiden er blevet
            gemt oftere end breve fra »almindelige mennesker«.</p>
          <p>Tålmodigt indsamlingsarbejde af sådanne berømtheders breve i privat eje har gennem
            mange årtier været udført af diverse landes nationale biblioteker, et arbejde som er
            forudsætningen for, at man på et tidspunkt – hvor også alle omtalte personer forlængst
            er døde, og diskretionshensyn er erstattet af historisk interesse – bliver i stand til
            at samle tilstrækkelig mange brevtekster sammen til en kommenteret brevudgave. Fra en
            samtidig verdensberømthed som den svenske forfatter August Strindberg (1849-1912) har
            man i løbet af 1900-tallet kunnet samle ca. 10.000 brevtekster og udgive dem i 22 trykte
            bind. Fra en lidt yngre forfatter som tyskeren Thomas Mann (1875-1955) kendes i dag ca.
            15.000 breve, som er registreret i regestform, dvs. en trykt udgave med et resumé af
            hvert brevs indhold (kilde til disse omtrentlige antal: <hi rend="italic">Den Store
              Danske Encyklopædi</hi>, opslaget »breve«).</p>
          <p>Hvad enten der er tale om Herman Bangs rejsebreve fra udlandet og fra hans danske
            oplæsningsturneer, eller hans hverdagsagtige breve om større eller mindre problemer,
            afspejler Bangs brevskrivning hans personlige relation til hver enkelt modtager. De nære
            og fortrolige venner Julius Schiøtt og Peter Nansen benyttede han under sit lange
            udlandsophold i 1880’erne som praktiske hjælpere til fremme af sine egne professionelle
            interesser. Sine skiftende læger og advokater søgte han gennem årene at delagtiggøre og
            at etablere et personligt forhold til.</p>
          <p>Konkrete og aktuelle journalistiske og teatermæssige arbejdsopgaver fremgår af mange af
            Bangs breve til diverse redaktører, skuespillere og teaterdirektører. Hvis et større
            antal af sådanne breve er bevaret uden alt for store tidsmæssige huller, kan vi i dag
            kortlægge udviklingsfaserne i den type arbejdsopgaver.</p>
        </div>
        <div>
          <head>Postbefordring på Bangs tid</head>
          <p>På Bangs tid – årtierne fra ca. 1870 til 1910 – var omfanget af privat, håndskrevet
            brevskrivning i Danmark på vej til at nå noget nær et maximum, både i byerne og blandt
            landbefolkningen. Brugen af frimærker var blevet indført i 1851 og dermed det princip,
            at det var afsenderen af et brev, der havde betalt for postforsendelsen, og at det ikke
            var modtageren, der skulle betale for at få udleveret et brev. En international
            postkonference i Bern regulerede i 1874 de indbyrdes portoforhold mellem datidens
            statslige europæiske postvæsener ud fra den tankegang, at ethvert afsendt brev vil
            fremkalde et svarbrev.</p>
          <p>I det meste af datidens Europa herskede en effektiv postbefordring og postudbringning.
            Et brev kunne nå fra byer i Centraleuropa til København på to dage, undertiden endda på
            en enkelt. I en stor by som København var der omkring år 1900 otte daglige
            postudbringninger, også om lørdagen, og om søndagen en enkelt udbringning. Over midten
            af 1800-tallet var telegrafvæsenet ligeledes vidt udbygget, og mellem europæiske lande
            fungerede telegrafnettet hurtigt og effektivt.</p>
          <p>I løbet af Bangs voksne liv blev brugen af telefon mere udbredt i samfundet. Vi ved fra
            flere vidnesbyrd, at han selv aldrig vænnede sig til at tale i telefon. En hel del af
            hans kortfattede breve kan derfor betragtes som korte telefonmeddelelser fra ham – som
            altså i deres skriftlige form er blevet bevaret for eftertiden.</p>
        </div>
        <div>
          <head>Emner og anledninger i Bangs breve</head>
          <p>Størstedelen af de bevarede breve fra Herman Bang drejer sig i det hele taget om
            aktuelle praktiske emner, og det gennemgående tema er Bangs altid akutte behov for
            kontante penge. Flere mennesker, der kendte ham godt, har i deres senere nedskrevne
            erindringer bevidnet hans totale mangel på økonomisk sans. Når Bang havde penge, kunne
            han finde på spontant at forære de fleste eller dem alle væk til mennesker, der behøvede
            dem – undertiden fremmede mennesker, der henvendte sig – tilsyneladende uden at skænke
            det en tanke, at han selv dagen efter skulle betale sin husleje eller en anden
            uomgængelig udgift. Gennem hele hans voksne liv har situationer af denne art gang på
            gang indfundet sig. Men det er psykologisk helt forkert at forestille sig Bang som et
            beregnende og kynisk menneske. Altid var han sig pinlig bevidst, hvem han aktuelt
            skyldte penge, og han huskede med oprigtig varme på hver enkelt af de mennesker, der
            måske mange år tilbage havde udfriet ham af en sådan økonomisk knibe. Han lagde stor
            vægt på at tilbagebetale hver en krone af, hvad han skyldte, om så der skulle gå mange
            år. Det var ikke skuespil fra hans side, når der i hans breve tales varmt og taknemligt
            om venlig hjælp undertiden også fra fjerntstående mennesker. Omvendt må det antages, at
            han selv med smerte indså, når han var gået for langt i sin trækken på en bestemt
            pengekilde, og flere gange kan hans breve fortælle om hans panik, når truslen om at
            blive sat på gaden (for manglende huslejebetaling) eller at blive udpantet (for
            manglende skattebetaling) rykkede meget tæt på. Som regel fandt han på en udvej, inden
            katastrofen blev en realitet.</p>
          <p>Et særlig grumt kapitel i denne sammenhæng er hans forhold til datidens ågerkarle og
            pantelånere. I sagens natur er der bevaret meget lidt kildemateriale til at belyse
            omfanget af hans låntagning mod ågerrenter, idet alle papirer herom må formodes at være
            blevet destrueret af begge parter ved gældsforholdenes afvikling. – Det vides ikke, hvor
            mange af den slags langvarige økonomiske afpresninger, som Bang gennem sit voksne liv
            letsindigt havde begivet sig ud i. Kun et enkelt navn har han selv afsløret i flere
            breve i 1880’erne til sin nære ven Julius Schiøtt, nemlig den københavnske ågerkarl A.O.
            Andreasen. Et gældsbrev på 4700 kroner vides oprettet i januar 1884, og Bang var
            formentlig i kløerne på Andreasen helt frem til 1896, da et møde mellem dem i Københavns
            Forligskommission omsider bragte gældsbeviset ud af verden. Det vides ikke hvor mange
            renter, Bang gennem disse tolv år har skullet betale Andreasen. De spredte
            kendsgerninger, som det er muligt for eftertiden at belyse dette ene sagsforhold gennem,
            har Bangforskeren Harry Jacobsen gjort rede for (se hans bog <hi rend="italic">Herman
              Bang. Nye studier</hi>, København 1974, s. 54-59).</p>
          <p>De af hans breve til den 12 år yngre journalist Christian Houmark, der er bevaret til
            nutiden, afspejler Bangs trofaste loyalitet og sympati med – som det synes – dette sære
            og usikre unge menneske, som Bang tiltalte ved blomsternavne som Mimose og Lilje (Lilje
            vel også på grund af Houmarks slanke og høje skikkelse). Men ind imellem udtrykker
            brevene tillige en utålmodighed med Houmarks sære indfald og hans (ifølge Bang)
            forskruede psykologiske sans. De ulige følelser, der var på spil mellem de to – Houmarks
            forelskelse i Bang og Bangs manglende erotiske imødekommenhed – har sikkert haft en
            væsentlig andel i Bangs adfærd og udtryksform.</p>
          <p>Når man tager tidsalderens moralske kodeks i betragtning, er det ikke overraskende, at
            det kun er ganske få steder i sine breve, at Bang antydningsvis og sløret nærmer sig en
            omtale af sin egen seksualitet. Ud fra hans ydre optræden og hele adfærd må ethvert
            voksent menneske i datidens Danmark have anet eller vidst, at Bang var homoseksuel. Den
            slags var bare ikke noget, som man talte om – og slet ikke noget som man skrev eksplicit
            om, ikke engang i privat korrespondance. En ydre væremåde og gestik som Bangs blev
            tolereret, men kun så længe den bagvedliggende seksuelle præference ikke blev italesat.
            Derimod var homoseksuel praksis i datidens Danmark en kriminel handling, der medførte
            arrestation, retssag og domfældelse. – En af de klareste antydninger står i et brev fra
            Bang, skrevet i Paris 2.3.1893 til godsforvalter A.P. Holst, der var gift med Bangs
            storesøster Nini og altså var hans svoger. Her hentyder Bang til sin seksualitet – eller
            rettere til sit eget forhold til sin seksualitet – med ordene »den Ulykke«, »denne
            Forbandelse« og »denne Sygdom«. Dette brevs ordlyd bør læses i lyset af det
            tilsyneladende ret distante forhold, der herskede mellem Holst og Bang, præget af Holsts
            (borgerligt-konservative) afstandtagen til Bangs hele levemåde og formentlig tillige af
            hans manglende forståelse og anerkendelse af ham som kunstner.</p>
        </div>
        <div>
          <head>Tidsalder og samfundsliv</head>
          <p>I København har et par unge studentertyper som Herman Bang og Peter Nansen i årene
            1880-1884 vakt opsigt i det offentlige rum – på gaden, i teatre og på cafeer og
            restauranter – men de har været trendsættende repræsentanter for de nyeste strømninger
            blandt jævnaldrende studenterkammerater. Socialt set var Bang og Nansen hinandens
            ligemænd. Begge var præstesønner, opvokset i et købstadsmiljø i provinsen – Bang i
            Horsens, Nansen i Aalborg. Som unge voksne mænd med mod på livet slog de hurtigt rod i
            København, der i årene på begge sider af 1880 var en hovedstad med befolkningsmæssigt
            vokseværk på grund af tilflytning fra provinsen og landet. Der herskede en heftig
            byggeaktivitet på Østerbro, Nørrebro, Vesterbro, Frederiksberg, Christianshavn og de
            nordlige dele af Amager, dvs. hele vejen rundt om den gamle bykerne. Mange nye brancher
            og erhverv skød op. I danske byer fik elektricitet og telefoni gradvis større udbredelse
            og medvirkede til at skabe dynamik og nye muligheder. Udsyn mod Europa fik på få år helt
            nye dimensioner – finansielt, mode- og stilmæssigt og i den herskende bevidsthed og
            nationale selvforståelse. Impulser fra Frankrig og fra kejserriget Tyskland – fra
            Danmarks på godt og ondt store, uomgængelige naboland – vandt indpas i bredere og
            gradvis mere veluddannede kredse af de større byers borgerskab og embedsmandsklasse.</p>
          <p>I de øvre og mellemste lag af den klassedelte befolkning var mentalitet og bevidsthed i
            lynfart under forandring.</p>
          <p>Skellet mellem et ældre og mere statisk samfund og et nyt og dynamisk tegnede sig
            stadig tydeligere. I 1870’ernes København blev nedrivningen af byens byporte i 1857 og
            efterfølgende sløjfning af dens volde et symbol på tidens selvbevidste virketrang og på
            byens mange nye muligheder for vækst af både økonomisk og åndelig art.</p>
          <p>Krigsnederlaget i 1864 havde sat sig dybe spor i kollektivpsyken og den nationale
            selvopfattelse. Idérigdom og øget virketrang på land og i by blev økonomisk set en
            nødvendig forudsætning for småstaten Danmarks videre overlevelse og viste sig vel
            efterhånden som en brugbar vej til en livsduelig dansk selvbevidsthed. Tabet af
            Sønderjylland, dvs. hele landsdelen Slesvig – fra Kolding og Kongeåen i nord til
            Rendsborg og Ejderen i syd – med befolkning og produktionsapparat (ja, statsretligt helt
            til Altona i Hamburgs nordvestlige udkant, dvs. landsdelen Holsten, der i lighed med
            Slesvig siden middelalderen havde været hertugdømme under den danske konge) forblev et
            nationalt dansk traume helt frem til fastlæggelsen i 1920 af den nuværende dansk-tyske
            landegrænse. Den nordlige del af landet Slesvig (mellem Kongeåen i nord og Flensborg
            Fjord i syd) blev efter folkeafstemninger i landsdelen atter del af den danske stat. I
            dansk tradition har denne begivenhed fået navnet Genforeningen i 1920.</p>
          <p>Men ikke nok med tabet af befolkningen i hele dette landområde. I årtierne mellem ca.
            1870 og 1914 fandt en betydelig dansk udvandring sted, primært til Nordamerika.
            København kunne ikke opfylde alle unge provins- og landboers drømme om en foretagsom og
            lukrativ fremtid.</p>
          <p>Og dog fik hovedstaden formet sit moderne storbypræg i disse år. Mentalt set
            distancerede den sig i løbet af Herman Bangs levetid fra det øvrige Danmark, og for
            mange mennesker i Norge og Sverige vandt storbyen København sig en betydningsfuld
            placering på Europakortet, ja med henblik på 1880’erne og 1890'erne kan man ligefrem
            kalde den for Skandinaviens kulturelle hovedstad. Nye og debatskabende skuespil af
            Henrik Ibsen og Bjørnstjerne Bjørnson blev i disse årtier førsteopført på Det Kongelige
            Teater i København. August Strindberg boede i Danmark fra 1887 til 1889, og berømte
            kunstnere som komponisten Johan Svendsen og billedhuggeren Stephan Sinding, der begge
            var nordmænd, bosatte sig permanent. Fra 1870'erne til et stykke ind i 1900-tallet udkom
            en række af de toneangivende norske forfatteres nye bøger i originaludgave hos de store
            forlag i København, først og fremmest Gyldendal; norsk skriftsprog lå meget tæt på
            dansk, og bøgerne behøvede ingen oversættelse. Foruden Ibsen og Bjørnson gjaldt det
            blandt andre Alexander Kielland, Jonas Lie, Gunnar Heiberg, Knut Hamsun – samt Amalie
            Skram, der dog selv var dansk gift og bosat.</p>
          <p>København som <hi rend="italic">up-coming</hi> europæisk metropol tiltrak og formede
            datidens danske ungdomsgeneration, og Bang og Nansen fremstod i nogle år i begyndelsen
            af 1880'erne som inkarnationer af byens hektiske og selvbevidste tidsånd. Det satte sig
            forskellige spor, blandt andet i datidens mange illustrerede morskabs- og satireblade,
            der som et yndet massemedie var skabt af og for borgerskabet i landets byer. Her var
            disse to unge mænds aparte påklædning og ekshibitionistiske adfærd og udtryksform i en
            periode oplagte skydeskiver for karikaturtegnere.</p>
        </div>
        <div>
          <head>Politiske tilstande i Danmark</head>
          <p>Godsejeren J.B.S. Estrup var dansk konseilspræsident (statsminister) uafbrudt fra 1875
            til 1894. Parlamentet – kaldet Rigsdagen – havde to kamre siden enevældens afskaffelse
            og Grundlovens indførelse i 1849. Det politiske parti Højre havde flertal i Landstinget,
            mens bondepartiet Venstre udgjorde Folketingets flertal, som den siddende Højreregering
            altså havde imod sig. Fra 1877 – og hvert eneste finansår mellem 1885 og 1894 – formåede
            Estrup at regere Danmark ved hjælp af provisorier (dvs. midlertidige finanslove), som
            kun var vedtaget i Landstinget. Denne politiske praksis havde støtte hos kongen og de
            velhavende samfundsklasser, men var i klar strid med parlamentarismens
            grundprincipper.</p>
          <p>Som et politisk modtræk nægtede Venstre i 1885 at bakke op om statens igangværende
            udgifter til den gigantiske udbygning af Københavns sø- og landbefæstning (som et værn
            imod Tyskland, der efter almindelig opfattelse udgjorde en latent militær trussel imod
            det allianceløse Danmark). Og netop dette år 1885 bød på særlig dramatiske begivenheder,
            hvoraf højdepunkterne var arrestation af Venstres leder Christen Berg – på trods af hans
            immunitet som rigsdagsmedlem – og et mislykket skudattentat mod Estrup på åben gade i
            København.</p>
          <p>Dagbladet <hi rend="italic">Politiken</hi> var i 1884 blevet grundlagt som talerør for
            den radikale fløj af partiet Venstre, et intellektuelt og selvbevidst miljø med udtalt
            skepsis over for kristendom og kirke, konge og fædreland. Viggo Hørup og brødrene Georg
            og Edvard Brandes hørte til den ideologiske inderkreds af den politisk og kulturelt
            radikale del af Venstre. Peter Nansen befandt sig godt og naturligt i dette miljø, han
            blev meget tidligt ansat som journalist ved <hi rend="italic">Politiken</hi>, mens
            Herman Bang gennem hele sit liv følte sig meget forbeholden over for flere af de
            radikale holdninger og udtryksmåder, ikke mindst dem, der forholdt sig til Danmarks
            sikkerhedspolitik og forsvarsvilje.</p>
          <p>De radikale kredse i hovedstaden, der i egen optik var bannerførere for alt det moderne
            og fremskridtsrettede i samfundet, udgjorde et relativt lille miljø, der rettelig bør
            stilles i forhold til det langt større og mægtigere bondeparti Venstre, som det i
            politisk henseende udsprang af. I 1800-tallets anden halvdel havde Venstre knyttet
            stærke ideologiske bånd til grundtvigianismen og højskolebevægelsen, som for store dele
            af det danske samfund (særlig uden for København) udgjorde den åndelige overbygning til
            disse årtiers markante vækst inden for landbrug, fiskeri og erhvervsliv. Vigtig dynamik
            blev muliggjort gennem vekselvirkninger mellem landbobefolkningens voksende selvtillid
            og de voksende konjunkturer, blandt andet takket være andelstankens landvindinger inden
            for landbrugsprodukters forædling gennem slagterier, mejerier mv. og udbredelsen af
            brugsforeninger i mange små og større bysamfund overalt i Danmark.</p>
          <p>Det danske samfunds modsætningsfyldte moderniseringsproces foregik under paroler, der
            gennem hele Herman Bangs levetid hverken var entydige eller i indbyrdes
            overensstemmelse. Interessemodsætningerne mellem samfundets øvre, mellemste og nedre
            klasser blev skærpet, og der var store bevidsthedsmæssige forskelle mellem land og
            by.</p>
          <p>Mange elementer adskilte således de radikale intellektuelle fra venstrebønderne, men
            regeringspartiet Højre var deres fælles modstander. Højre bevarede regeringsmagten helt
            frem til 1901, da Danmarks første Venstreregering blev dannet. Denne skelsættende
            politiske begivenhed – parlamentarismens reelle sejr i Danmark – betegnes ofte som
            Systemskiftet i 1901. Først i 1905 blev Det Radikale Venstre dannet som et selvstændigt
            politisk parti.</p>
          <p>Socialdemokratiet, som i den sidste del af Bangs levetid fik stadig øget politisk
            indflydelse som talerør for byernes stærkt voksende arbejderbefolkning, havde i 1884
            fået sine første politikere indvalgt i Folketinget. I mange år var de politisk isoleret,
            men ved dannelsen af Det Radikale Venstre i 1905 fik socialdemokraterne mulighed for
            politiske alliancer, og Socialdemokratiet fungerede som politisk støtteparti for de to
            radikale regeringsdannelser 1909-10 og 1913 til 1920. Først i 1924 fik Danmark sin
            første socialdemokratiske regering under ledelse af statsminister Thorvald Stauning.</p>
          <p>Herman Bang var ikke politisk engageret i nutidig forstand. De store sociale
            brydninger, der fandt sted i det danske samfund fra 1870’erne og frem, havde han
            utvivlsomt en holdning til, men hans engagement lå slet ikke på det samfundspolitiske
            handlingsplan. Undtagelsen var måske det brændende danske forsvarsspørgsmål, men han var
            så langt fra at være et politisk tænkende menneske, at flere af hans synspunkter har
            vanskeligt ved at holde til en saglig analyse.</p>
        </div>
      </div>
    </body>
  </text>
</TEI>
